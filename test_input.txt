Då var det dags att dra igång försäsongen 2017/2018. En del ser försäsongen som ett irriterande uppehållsmoment innan den nya säsongen kan dra igång medan vissa anser att det är här den kommande säsongen avgörs. Förra säsongen såg vi att spelare som inte genomförde hela försäsongen hade svårt att få igång sitt spel under säsongen. kommer likt förra försäsongen resa till Nordamerika under försäsongen. Reseschema och matchschemat spikades av ledningen för en tid sedan, medan träningsscheman och matchandet sätts av Zinedine Zidane och hans personal för andra året i rad. Real Madrid kommer ännu en gång delta i International Champions Cup, en internationell vänskapsturnering som växer alltmer för varje sommar. Turneringen är uppdelad i olika världsdelar, där varje världsdel får varsin mästare. Real Madrid kommer delta i den nordamerikanska turneringen. Real Madrid ska även möta MLS All-Stars, en samling av den amerikanska ligans bästa spelare. Utöver vänskapsmatcherna väntar även den europeiska supercupen mot Manchester United samt den spanska supercupen mot FC . Matcher att vänta (spansk tid) International Champions Cup: 2017-07-23 23:00 Real Madrid - Manchester United, Levi’s Stadium de Santa Clara, San Francisco, USA. Manchester City - Real Madrid, Los Angeles Memorial Coliseum, Los Angeles, USA. 2017-07-30 01:30 Real Madrid - Barcelona, Hard Rock Stadium, Miami, USA. Vänskapsmatch: 2017-08-03 03:30 MLS All-Stars - Real Madrid, Soldier Field, Chicago, USA. Europeiska Supercupen: 2017-08-08 20:45 Real Madrid - Manchester United, Nationalnata Arena ‘Filip II Makedonsk’, Skopje, Makedonien. Spanska Supercupen: 2017-08-13 22:00 Barcelona - Real Madrid, Camp Nou, Barcelona, Spanien. 2017-08-16 23:00 Real Madrid - Barcelona, Santiago Bernabéu, Madrid, Spanien. Trofeo Santiago Bernabéu XXXVIII: 2017-08-23 22:45 Real Madrid - Fiorentina, Santiago Bernabéu, Madrid, Spanien. * * * * * 2017-08-05 Tack och hej USA Real Madrids försäsong är nu över. Efter matchen mot de dalande stjärnorna i MLS All-Stars flög Zidanes manskap tillbaka till Madrid för att avsluta förberedelserna inför den första tävlingsmatchen mot Manchester United på tisdag. Real Madrids sista träningsmatch mot MLS All-Stars slutade 1-1 efter att Mayoral såg till att Real Madrid tog ledningen, för att sedan tappa den i slutminuterna efter en hörna. Matchen avgjordes sedan efter straffläggning, som Real Madrid gick segrande ur. Anmärkningsvärt för Real Madrids del var att laget avlossade hela 30 skott mot mål, dock fick man endast 5 på mål. Real Madrids startelva: Navas; Achraf, Nacho, Ramos, Theo; Isco, Llorente, Kroos; Vázquez, Mayoral, Asensio Avbytare: Casilla, Yánez, Luca, Marcelo, Carvajal, Varane, Vallejo, Tejero, Modric, Casemiro, Kovacic, Ceballos, Óscar, Benzema, Bale MLS All-Stars startelva: Tim Howard; Zusi, Kappelhof, Van Damme, Garza; Bradley, Schweinsteiger, Kaká; Giovinco, Altidore, Villa Avbytare: Stefan Frei, Beasley, Parkhurst, Grana, Hedges, Acosta, Dos Santos, McCarty, Valeri, Almirón, Piatti, Dwyer, Nikolic Summering av försäsongen: Ur årets försäsongsläger har mycket positivt kommit. Förutom att spelarna successivt har kommit i form, har vi även varit skonade från allvarligare skador. Spelare som drogs med massa skador förra sommaren, som Bale, Navas och Benzema, kunde genomföra de flesta träningar utan något större noterbart bekymmer. Lättare skador som t.ex. Kroos häl kan man räkna med under ett träningsläger. Ungdomarna Ungdomarna som fick följa med från både Castilla och Juveniles fick gott om möjligheter att visa upp sig då Zidane gav de generöst med speltid. Samtliga imponerade som mest när de fick spela andra halvleken mot Manchester United. De ungdomsspelare som imponerade mest under hela försäsongen var utan tvekan högerbacken Achraf och den offensiva mittfältaren Óscar. Achraf, som hade mest press på sig att visa sin högsta nivå med tanke på försäljningen av Danilo, stod för imponerande insatser. Frågan är nu hur ledningen väljer att hantera högerbacks positionen. Väljer man att satsa på Achraf redan nu eller låna ut honom och köpa in en mer erfaren spelare? Óscar som krönte sina insatser med ett drömmål mot Manchester City, imponerade så pass att Zidane lät honom stanna kvar i truppen när de andra Castilla/Juvenil spelarna åkte hem till Madrid för att ansluta till sina ordinarie lag. Óscar tog för sig i varje framträdande och hans framtid ser ljus ut. Vi kan inte förvänta oss att se honom i a-laget denna säsong, men även gällande honom återstår det att se hur ledningen planerar. De nya spelarna De nya spelarna Theo och Ceballos imponerade och kan förväntas ge omedelbar avlastning till de ordinarie spelarna samtidigt som de ingår i framtidssatsningen från Real Madrids ledning. Återvändarna Llorente, Vallejo och Mayoral visade även de fin potential. Den mest efterlängtade var Theo som ska avlasta Marcelo. Marcelo har spelat de flesta matcherna sedan Roberto Carlos lämnade laget för ett decennium sen. Llorente förväntas växa under Casemiros vingar samtidigt som Vallejo och Mayoral går in och ersätter Pepe respektive Mariano. Uppstickaren Den stora uppstickaren under försäsongen var inte oväntat Mateo Kovacic. Den kroatiske magikern har visat en stabil utvecklingskurva det senaste året. Under träningsmatcherna var det ofta Kovacic som var motorn och ledde laget i anfallet. Det börjar bli allt svårare att hålla Kovacic på bänken och med Modric stigande ålder förväntas Kovacic successivt ta en större roll i laget under de kommande säsongerna. Kovacic är en lyxspelare som hade gått rakt in i de flesta mittfälten i Europa. Träningen Tränarstaben såg ut att köra på ett vinnande koncept från förra året med små korrigeringar när det gällde fysträningen. I år såg vi bollen rulla på träningarna tidigare än i fjol. Pintus kommer för andra året i rad att köra ytterligare fysträning med laget efter klubblags-VM för att vara redo för slutspurten. Pintus metoder har blivit mycket uppmärksammade och jag tror att fler lag kommer fokusera på att ha sina lag i bästa möjliga form, både mentalt och fysiskt, till slutet på säsongen. Det negativa Ska man hitta något att klaga på, kan man alltid titta på träningsmatcherna. Resultaten och speciellt målskyttet har inte levt upp till mångas förväntningar. Dock ska man ha i åtanke att Premier League-lagen oftast påbörjar sin försäsong tidigare än de spanska lagen. Det, plus motivationen att slå CL-mästarna kan vara förklaringen till storförlusten mot Manchester City, som för övrigt gjorde en mycket bra match. Att lagets stora målskytt, Cristiano Ronaldo, inte deltog i träningslägret kan också ha gjort sin inverkan. Höjdpunken från träningsmatcherna var definitivt den intensiva matchen mot Barcelona, en match som kunde ha gått åt vilket håll som helst då bägge verkade köra full fart framåt. Ronaldo börjar träna idag Portugisen som har haft 37 dagars semester, ska genomföra sin första träning idag klockan 17:00 i Valdebebas. Ronaldos sommar har i vanlig ordning varit händelserik. Ronaldo var del av Portugals trupp i Confederations Cup som blev utslaget ur semifinalen av Chile. Med tillåtelse av den portugisiska ledningen åkte Ronaldo hem istället för att delta i bronsmatchen, för att för första gången få hålla i sina nyfödda tvillingar. Kort därpå lät Ronaldo avslöja att hans nuvarande flickvän var gravid och att ett fjärde barn väntas! Mitt i den underbara familjelyckan skulle Ronaldo förbereda sitt försvar i fallet mot det spanska skatteverket, ett fall som spelaren själv inte förstår alls. Ronaldo påstår att syftet med fallet är att vilja sabotera för honom. Ronaldo har uttryckt sig vara illa tillfreds med behandlingen från den spanska myndigheten, men har fullt stöd av sin arbetsgivare. Den 31:a juli vittnade Ronaldo i rätten och Zidane uttryckte sin lättnad att det äntligen var överstökat så spelaren äntligen kunde fokusera på vad han vet bäst, nämligen att spela fotboll. Zidanes mantra under försäsongen har varit att det enda viktiga är att komma i form till den första Supercup-finalen. Nu hoppas vi att laget lyckas nå sina mål för säsongen, HALA MADRID! * * * * * 2017-08-01 Real Madrid landar i Chicago... Efter ett sista träningspass på Florida International Universitys träningsanläggning i Miami, boardade laget på ett plan mot Chicago där den sista matchen på amerikansk mark ska spelas. Väl framme i Chicago genomförde laget en öppen träning på Soldier Field, arenan där matchen mot MLS-All Stars ska spelas. På läktaren fanns cirka 3000 fans som hade tagit sig dit för att se sitt Real Madrid träna. Glada nyheter: sjukstugan skriver ut Toni Kroos som fick stå över matcherna mot Manchester City och Barcelona pga känningar i sin vänstra häl var åter tillbaka i full träning. Mindre glada nyheter: Bale, Bale, Bale… Gareth Bale som inte lyckades få någon kontinuitet på förra säsongen pga skador, klev av träningen med ett allvarligt ansiktsuttryck på Soldiers Field. Känningar i sin onda högra häl ska vara anledningen. Inga kommentarer om “skadan” har släppts än, men Bales medverkan i morgondagens match är hotad. Presskonferens Väl framme i Chicago svarade Zidane på ett par frågor efter lagets träningspass: Kommer U-21:orna få mer speltid?: “De kommer få minuter inledningsvis, det blir tvärtom från tidigare, de som har spelat minst kommer få spela mest den här matchen och tvärtom” Tankar om USA-turnéns slut: “Vi måste göra en bra match för att vinna, men det är inte det viktigaste. Det viktigaste är att vi avslutar bra och utan skador. Sedan har vi lite tid på oss att förbereda inför tävlingsmatchen den 8:e, men jag tror att vi kommer vara i bra fysisk form efter dessa fyra matcher” Angående livet som tränare: “Jag är nöjd med vart jag är, i världens bästa lag, och jag skriver även min egen historia. Så länge jag har kvar passionen, ska jag fortsätta.” Lagets superstjärna Cristiano Ronaldo hade som bekant rättegång om misstänkt skattebrott igår. Zidane fick en del frågor angående portugisens status. Cristianos tystnad: “Om han hade sagt något offentligt hade ändå funnits synpunkter, det viktiga är vad han sa till mig. Nu har den 31:a juli varit och han är lugn. Den 5:e kommer han vara med oss och vi förväntar oss att detta är slutdiskuterat då” Om han haft kontakt med Cristiano på sistone: “Inte direkt. Jag tror inte att det [rättegången] påverkar honom, tvärtom, han är glad att det redan har skett. Han vill spela fotboll, han vill vara med oss, och fokuserar på att förbereda sig inför säsongen” Även Kroos fick svara på frågor: Angående skadan: “Jag mår bättre, jag har tränat bra och känner mig mycket bättre. Jag förväntar mig spela några minuter innan säsongen börjar på riktigt till Supercupen. Vi är på en bra nivå. Efter de första veckorna med hårt arbete, sa jag till fystränaren att han påminner om en tysk, med tanke på den strikta disciplinen. Men det är viktigt för att komma i bra form till slutet av säsongen.” Att få träffa Bastian Schweinsteiger: “Vi har pratat lite. Hoppas att vi kan ses efter. Han har berättat för mig att han är lycklig här och att han har det bra. Jag önskar honom all lycka.” Källor: As, Marca, Real Madrid * * * * * 2017-07-31 Datum spikade.. Supercupen får officiella tider och datum Den spanska fotbollsfederationen har beslutat att dubbelmötet mellan Real Madrid och Barcelona ska spelas den 13:e och den 16:e augusti. Den första matchen ska äga rum på Camp Nou i Barcelona klockan 22:00 och returen ska äga rum på Santiago Bernabéu i Madrid klockan 23:00. Även Trofeo Santiago Bernabéu får tid, datum och motståndare Den 38:e versionen av Trofeo Santiago Bernabéu kommer äga rum den 23:e augusti klockan 22:45 i Santiago Bernabéu. Motståndaren denna gång blir italienska Serie A-klubben Fiorentina. Matchen blir ett 60-årsjubiléum för då lagen möttes i den dåvarande Europa Cup-finalen, vilket motsvarar nuvarande Champions League. Finalen som ägde rum i Santiago Bernabéu den 30:e maj 1957, slutade med 2-0 seger för Real Madrid efter att Di Stéfano och Paco Gento gjort varsitt mål. Autografsignering Sent i natt (svensk tid) träffade spelarna sina fans i Miami för att signera autografer. Sedan fick de krypa tillbaka till sina hotellrum för återhämtning. Laget gör sig nu redo för den sista matchen på amerikansk mark, nämligen matchen mot MLS-All Stars. Det blir en underhållande match med ett par bekanta ansikten för oss européer. Bland annat förväntas Kaká delta. Matchen kommer inte äga rum i Miami, utan den kommer spelas i Chicago. Efter matchen ska laget återvända till Europa för att förbereda sig i fem dagar inför Supercupmatchen mot Manchester United i Makedonien, Källor: As, Real Madrid * * * * * 2017-07-30 El Clásico är alltid El Clásico... El Clásico är alltid El Clásico. Att tolka från morgonens match väger hedern och stoltheten mer än potentiella tre poäng eller avancemang ur någon turnering. Det var ett rödblått lag som inledde hungrigare än sina vitklädda motståndare, varpå de vitaklädda tog sig tillbaka in i matchen på ren vilja, och lyckades nästan vända. Första halvlek 2' bestämde Ramos för att lämna sin position och hugga högt uppe. Ramos som inte hade gjort en endaste minut under försäsonen missade brytningen helt, vilket bjöd Messi på en lucka som han inte var sen med att förvalta. Barca tog en snabb ledning då Messis skott studsade via Varane och tog en bana som ställde Navas i målet. Real Madrid hann knappt ta ett andetag till innan Neymar passade in mot Suarez som lät bollen gå vidare till Rakitic, som i sin tur kunde sikta in 2-0 ostört. Otagbart för Navas. Det hade knappt gått 7 minuter och Barcas intensiva anfallsspel höll på att kväva Real Madrid. Real Madrid-spelarna stod för en sovande inledning och var tvungna att vakna till liv. Mannen bakom den senaste tidens heta samtalsämne: Neymar, såg något obalanserad ut och tryckte till Carvajal onödigt då bollen inte längre var i spel. Carvajal som inte var nöjd med inledningen av matchen reagerade med ilska och fick separeras från Neymar av linjedomaren. Real Madrid började vakna till. Minuten senare tog Kovacic saker i egna händer och dribblade sig förbi Piqué, som gjorde en misslyckad satsning likt Ramos, för att placera in ett hårt långskott. Cillesen sträckte sig så gott han kunde, men allt förgäves. Det hade gått 16 minuter och resultattavlan visade redan 1-2. Skuggan av Real Madrids anfallspar för matchen: Bale och Benzema, hade inte synts till än. Desto längre klockan tickade vann giganten Casemiro desto mer mark på mitten. Tempot i matchen sänktes aningen efter Barcelonas flygande inledning. Det var ett under att ingen spelare hade skadats på riktigt under den intensiva inledningen. Träningsmatch eller inte, dessa två lag var inte här för att bara spela av matchen. I 19' avslutade Benzema en kontring med ett skott utanför. Asensio befann sig i ett bättre läge, men det var ett klokt val av Benzema att testa själv då hans målskörd fortfarande står på noll denna sommar. 20' Modric avslutade en snabb kontring med ett hårt skott som gick över målet och träffade en kamera som i sin tur gick sönder. Real började pressa högre men timingen stämde inte, Barcelona kunde spela sig ur. 21' Varane fick matchens första gula kort efter att Neymar fälts utanför straffområdet. Frisparken som följde slogs av Messi och gick via muren till hörna. 24' Ramos satte en hård men rättvis glidtackling på Suarez för att markera och väcka liv i sina lagkamrater (och sig själv). Det var en slarvig period för bägge lagen i matchen bestående av mycket bolltapp, slarviga passningar och offside löpningar. Neymar utmanade två gånger under kort tid utan framgång. 28' fick Neymar sitt tredje läge i 1v1 mot Varane, Neymar såg ut att ta sig förbi fransosen men avslutade tätt utanför. Kort därpå tvingades Navas till en benparad på Messis avslut. Asensio sträckte sig och nådde nästan fram på Carvajals inlägg. Många halvchanser då bägge lagens försvar var allt annat än på topp. Matchen liknade mest strandfotboll. 35' gjorde Marcelo något väldigt få förstod när han slog en bakåtpassning som gick rakt ut till hörna. Real vann hörnan och startade en kontring signerad Asensio och Kovacic. Kovacic tog bollen utanför eget straffområde och lämnade över till Asensio som drev bollen över mittlinjen, väggspelade med Kovacic, fintade sig förbi Alba, som var siste man, och satte kvitteringen. 2-2. Asensio gjorde en löpning på totalt 75 meter som Barca inte lyckades stoppa. Imponerande. Carva som var synligt irriterad under matchen tog vara på chansen att ge tillbaka på Neymar i 40' då han delade ut en hård närkamp efter att bollen redan hade rullat ut till hörna. Ovanligt att se Carvajal så mentalt obalanserad. Nog att han underpresterade spelmässigt. Innan halvleken var slut hann det uppstå en situation då Barcaspelarna vädjade efter straff efter att Messi hade ramlat omkull i straffområdet. Tiden rann ut och domaren blåste av. Benz och Bale agerade statister och är osynliga i matchen. Bale såg oroväckande slö ut. Det syntes inte till någon glöd i hans löpsteg. Real Madrids målchanser skapades mest genom Kovacic, Modric och Asensio. Benzema agerade target vilket underlättade stundtals, dock mestadels osynlig. Efter vad som kändes som världens längsta halvleksvila, då arrangörerna hann placera en scen mitt på planen som Marc Anthony fick uppträda på i ca 25 minuter, kunde matchen äntligen börja igen. Vi ska vara glada att amerikanerna inte har större inflytande i vår kära sport ännu. Andra halvlek Vallejo, Nacho, Isco och Lucas Vázquez byttes in till andra halvlek. Varane, Ramos, Modric och Asensio fick vila efter intensiva 45 minuter. Zidane ändrade uppställningen till 4-5-1 med Bale till vänster på mittfältet och Lucas Vázquez till höger. Isco fick sin fria roll i mitten och Benzema var ensam på topp. Andra halvleken hann inte bli särskilt gammal innan Casemiro fällde Neymar en bit utanför straffområdet. I 50’ slog Neymar frisparken in mot straffområdet till en helt fri Piqué som kunde placera in 2-3 utan större bekymmer. Vem som missade markeringen var svårt att se då de inte fanns någon spelare i närheten. Reprisen tycktes dock visa att det var Nacho som inte hängde med i trafiken. Det som följde målet var en period av halvchanser och slarvigt spel från bägge lagen. Neymar fann sig bland annat helt ensam mot Navas, som lyckades sträcka sig längst marken, då brassen försökte dribbla sig förbi, och störa vid avslutet så att Neymar missade helt och hållet. Likt ett stormigt hav viftade spelet fram och tillbaka, vilket tvingade både Navas och Cillesen till lysande räddningar. Det laget som skapade de hetaste målchanserna var helt klart Barcelona, trots att även Real Madrid kom till flera vassa avslut. Avsaknaden av Ronaldo var stor och tyvärr visade det sig återigen att ett anfall med Benzema och Bale inte på långa vägar vinner matcher. Att låta Bale spela i sin ursprungsposition hjälpte föga. Real Madrid gjorde ytterligare sex byten i 74’ då Carvajal, Marcelo, Casemiro, Kovacic, Bale och Benzema fick kliva av medan Achraf, Theo, Llorente, Ceballos, Óscar och Mayoral fick hoppa in i matchens slutskede. Spelarna gjorde allt för att jaga ytterligare en kvittering utan framgång. Trots att det inte blev några mål, syntes potentialen inför den kommande säsongen till. Spelare som Isco, Ceballos och Mayoral hade sina farliga avslut, och med lite mer matcher i benen hade kanske något av skotten slutat i mål. Domaren blåste av och ställningen var fortfarande 2-3 till Barcelona. Tankar efter matchen: Det är aldrig bra att förlora mot Barcelona, träningsmatch eller ej. Den svaga inledningen var direkt provocerande och kom att kosta oss matchen. Stort plus till laget som reste sig och nästan vände matchen. Dock ska det understrykas att Barcelona hade klara målchanser så det blev över. Hawaii-fotboll från bägge lagen då inget av försvaren var de de ska vara när det väl gäller. Spelarna presterar under sin normala nivå och alla förväntas ta både ett och två kliv när tävlingsmatcherna stundar. Försäsongen har hittills bara förstorat Ronaldos status i laget, då varken Bale eller Benzema har tagit vara på sina möjligheter. Bale ser otroligt trög och stel ut då han knappt lyckades ta sig förbi någon motståndare och skapade i stort sett noll framåt. Man kan inte förvänta sig så mycket av spelarna under försäsongen, speciellt inte med tanke på att Bale spenderade större delen av den förra säsongen i sjukstugan, men just dessa två har varit gravt ifrågasatta ända sedan den förra säsongen. Denna säsong ses av många som Bales sista chans då han aldrig riktigt har levt upp till sin prislapp och blivit den megastjärnan som det förväntades. Fransosen Benzema har däremot redan förlorat många fans förtroende, och denna insats fick tyvärr inte många att tänka om. Det positiva från denna match var först och främst att vi kan styka hela målvaktsdebatten. Navas visade att han ÄR den klassmålvakten vi behöver. Punkt slut. Sedan måste jag lyfta fram Kovacic, Asensio och Isco. Trots att de inte spelade tillsammans, lämnade de sina avtryck i matchen. Asensio fortsätter på den inslagna vägen från förra säsongen, detsamma gäller Isco. Kovacic bara fortsätter att växa som spelare och verkar vara redo att bära vilket mittfält som helst i Europa. Jag vågar till och med sträcka ut hakan och säga att Kovacic kommer vara bättre än Modric när han blir 30 år, om hans utveckling får fortsätta. Drivet i hans steg, spelvisionen och den tighta tekniken är sällsynt bland spelare i hans position. På ytterbackspositionerna känns det ‘safe’, då Theo utan problem har acklimatiserat sig till Real Madrid och tar för sig. Theos driv med bollen påminner mycket om vad vi saknar från Bale. Achraf har visat att han blir att räkna med på högerkanten. Det blir upp till ledningen om man väljer att ha kvar honom i a-laget, eller att låna ut honom för att köpa in en mer rutinerad ytterback. Personligen tycker jag att Achraf har bevisat att han inte viker sig för motstånd i världsklass, jag ser ingen anledning till att han inte ska kunna fylla i Danilos skor, och göra det bättre än Danilo gjorde dessutom. Röster efter matchen Lagkaptenen Ramos vädrade sina tankar kring Neymar-soppan efter matchen:"Jag bytte tröja med Neymar och hoppas att det var den sista Barca-tröjan han spelade i", "det skulle innebära ett problem mindre för oss" Angående matchen sa Ramos:"vi hade föredragit att få med oss ett annat resultat. Som jag sa innan matchen, är motivationen alltid större när det gäller El Clásico. Vi befinner oss i tider för förberedelse. Från minut 10 började vi känna oss bättre, men de vann tillslut. Vi kan ta till oss av detta för att vara bättre förberedda och nu kan vi vända blad. De kom ut med en hög intensitet under de första 20 minuterna vilket ställde till det för oss. Vi pressade högre och vann boll på deras planhalva. Vi lyckades kvittera innan första halvlek tog slut och i andra halvlek, på fast situation, tog de ledningen. Det finns slutsatser att dra". Ceballos som var nära att göra mål i sitt första Clásico-möte var något hårdare i sin självkritik:"Sanningen är att vi måste lära oss av misstagen och lära oss att utmana motståndarna. Man måste vinna för att ge en positiv feeling". Real Madrids tränare Zinedine Zidane talade även efter matchen, och var inte heller nådig i sin kritik: "Vi inledde matchen mycket dåligt och släppte in två mål på sju minuter. Det var endast på grund av koncentrationen. Vi får inte tro att det var på grund av något annat. Sen efter 10 minuter, kom vi in bättre i matchen, och spelade vårt spel. Vi hade en bra period men överallt kan vi inte säga att detta är en bra period för oss". En journalist frågade ifall Zidane försökte dölja något taktiskt. Zidane svarade:"Nej, vi försökte göra allt bra. Vi kommer att möta Barcelona igen om några dagar och det är en verklighet, men vi döljer inget. Det var en match av två ansikten: vi började dåligt, sedan kom vi in i matchen och förlorade bollar alldeles för enkelt. Det är inte så vi spelar". Angående de dåliga resultaten under försäsongen: "Det är en försäsong. Absolut är resultaten från de tre matcherna överraskande men de förändrar inget. Det viktiga är att vi ska vara klara inför den 8:e augusti. Det är allt som spelar roll. Jag såg bra saker men såg även negativa saker. Man måste ha tålamod och arbeta för att vara klara till den 8:e för den första tävlingsmatchen". Zidanes slutsats från USA-turnén: "Stödet från folket har varit perfekt, en tia. Arbetet också. Från fysarbetet till lagnivå har varit bra. Sedan är fotbollen detaljer. När jag ser på matcherna så ser jag att vi misslyckas med något som måste analyseras. Vi måste vara lugna och förbereda oss för den 8:e. Det är det viktiga" Zidane blev även frågad ifall han ville ha förändringar i truppen: "Nyförvärv? Nej jag är nöjd med min trupp". Källa: As, Livescore * * * * * 2017-07-29 Welcome to Miami Real Madrid har lämnar Los Angeles och begett sig mot Miami där man ska spela sin sista match i International Champions Cup i natt mot Barcelona. Real Madrid och Barcelona har skapat masshysteri i staden där bägge lagen har haft öppna träningar inför fullsatta arenor. Resultaten i försäsongsmatcherna har inte varit de önskade hittills, dock måste man ha i åtanke att man endast har mött lag som låg både ett och två steg före i försäsongen. Då försäsongen är till för att spelarna ska komma i form inför den kommande säsongen, samt att tränaren ska kunna experimentera taktiskt, bör man inte lägga allt för stort fokus på resultaten i dessa matcher. Inför Barcelona Matcherna mot Barcelona är alltid viktiga. Detta är dock första gången på 26 år som dessa lagen möts i en träningsmatch, desto längre sedan den spelades på icke-spansk mark. Inför denna match har det tränats alltmer taktik då laget har genomfört större delen av den planerade fysträningen med Antonius Pintus. Zidane har låtit bollen få större roll i träningspassen i Miami. Efter den förra matchen mot Manchester City har försvaret fått en del kritik. Med fem insläppta mål på två matcher och tveksamt ageranden vid flera av målen kan försvaret endast bli bättre. Även anfallet har stillsamt blivit ifrågasatt då laget endast gjort två mål under sina två matcher. Inget av målen har gjorts av en anfallare (Casemiro på straff och Óscar med en kanon). Både Bale och Benzema har höga förväntningar på sig den kommande säsongen efter sina individuella misslyckade säsonger i fjol. Bägge anfallarna har visat sig mycket matchotränade i Cristiano Ronaldos frånvaro och även de kan endast bli bättre. Bale har aningen högre förväntningar på sig att axla offensivt ansvar i Ronaldos frånvaro med tanke på sin prislapp. Många längtar efter att få se Bales högsta nivå i Real Madrid. Tack vare att Zidane har fokuserat mer på det tekniska och taktiska de senaste dagarna förväntar vi oss att laget bjuder på bättre motstånd än senast. Lagets kapten Sergio Ramos uttryckte i en intervju att laget vill vinna allt, även träningsmatcher. Det ska understrykas att nattens motståndare Barceloa har spelat bra under sin försäsong och vunnit mot både Juventus och Manchester United. Vi kan förvänta oss en match där inget annat utom hedern står på spel. Konstigt för oss fans, då varje ‘Clásico’ brukar innebära förändrade förutsättningar till ligatiteln... Sjukstugan Ramos ska vara helt återställd från sina hälsobekymmer. Han har tränat för fullt och vilades mot City endast av säkerhetsskäl. Ceballos som skadade sig mot City har återgått till full träning och förväntas vara redo att spela mot Barcelona. Kroos spelade inte mot City pga problem med sin vänstra häl och har ännu inte återhämtat sig. Juniorerna lämnar lägret Quezada, Franchu, Manu Herando och Dani Gómez åkte tillbaka till Madrid för att ansluta sig till Solaris förberedelser inför kommande säsongen med Castilla. Achraf stannade däremot kvar i USA med a-laget då han numer är backup till Carvajal. Real Madrid - Barcelona När: 02.00 svensk tid Var: Hard Rock Stadium, Miami, USA Kanal: Viasat Sport Premium Källor: As, Real Madrid, Tvmatchen * * * * * 2017-07-27 Uppläxning av Manchester City... Tidigt imorse spelades försäsongens andra match. Som vi alla vet hette motståndet Manchester City, som har allt att bevisa den kommande säsongen. Real Madrid startade med: Navas, Carvajal, Varane, Nacho, Marcelo; Modric, Casemiro, Kovacic; Isco; Benzema och Bale City startade med: Ederson; Kompany, Stones, Otamendi, Walker, Danilo; De Bruyne, Toure, Foden; Jesus, Aguero. Det skulle komma att bli tydligt att Manchester City har kommit längre i sin försäsong och spelat fler träningsmatcher än Real Madrid. Direkt efter avspark gick City till anfall och de följande tio minuterna hade City en hög press som Real Madrid i sin tur försökte spela sig ur, ju längre klockan tickade kunde Real Madrid allt mer dominera matchbilden, dock med svårigheter att skapa klara målchanser. Första målchansen var när Isco fick bollen i straffområdet och försökte knorra in den i bortre krysset. Tyvärr för Isco var Ederson med på noterna och kunde avstyra försöket. Däremot hade Real Madrids målvakt Navas mer att göra. Bland annat Gabriel Jesus kom till avslut som tvingade Navas att göra högre klassens ingripanden. Vid ett annat tillfälle nickade Casemiro i stolpen var på returen hamnade hos Benzema som försökte på sig ett avslut från en snäv vinkel. Ederson styrde Benzemas avslut till en hörna. Vad som utmärkte den första halvleken var att City var tydligt i bättre fysisk form medan Real visade bättre teknik. Bollinnehavet var jämt fördelat över halvleken. I halvleksvilan gjorde Zidane ett byte, Casilla kom in istället för Navas. Direkt från avspark såg Real spelarna slutkörda ut. De blev totalt överkörda av City. Zidane valde att öka spelminuterna hos startelvan, något som kostade två snabba mål. I 52:a minuten var det en hörna där spelarna tappade markeringen totalt på Otamendi som kunde styra in en retur från Casilla, sju minuter senare stormade inbytte Sterling in i straffområdet för andra gången på kort tid. Denna gång släppte Casilla första stolpen där Streling kunde pricka in två-noll. I 62:a minuten bytte Zidane ut hela laget, in kom: Ashraf, Vallejo, Tejero, Theo, Oscar, Llorente, Ceballos, Vazquez, Mayoral och Asensio. Vi såg fram emot att se Ceballos debutera i Reals tröja. Dock var formen inpå topp, varav inte lyckades sätta något avtryck på matchen. Även två återkomster i Real gjordes av Mayoral och Llorente. Trots bytena hade Real fortfarande svårigheter med Citys aggressiva press och höga tempo. Det dröjde inte längre än 67:e minuten innan Stones placerade in 3-0 efter inspel av De Bruyne. Med endast Mayoral på toppen fick inte Real Madrid någonting i sin spets vilket gjorde det svårt att komma till avslut. Det glädjande var att se hur Llorente oftast löste situationerna på mittfältet. I den 82:a minuten tog sig Brahim Diaz fram och vände bort Vallejo för att placera in ett vänsterskott i krysset. 4-0 och matchen var i stort sett avgjord. Innan matchen var slut fick Oscar göra ett personligt viktigt mål. I 90:e minuten drog han till ett skott från runt 30 meter som letade sig in bakom Grimshaw, som hade bytts in i den 80:e minuten. Det var tydligt att orken inte räckte till hos Real spelarna som blev överkörda i andra halvleken. Om tre dagar är det dags för nästa träningsmatch, då möter Real Madrid Barcelona. Efter två förluster skulle det vara skönt för laget och kanske skönare för fansen med en vinst. Laget är väldigt matchotränade och det är orättvist att dra alltför stora slutsatser efter denna stora förlust. Till lagets försvar presterade man bra under första halvleken. Andra halvleken var ett bra tillfälle för ungdomarna att samla på sig erfarenhet mot ett högklassigt motstånd. * * * * * 2017-07-26 Träningsmatch, transfersummor och bekanta på besök... Träningsmatch Tolv dagar in på försäsongslägret har Real Madrid har nu bockat av mer än hälften av sin vistelse i USA. Det är dags för den andra försäsongsmatchen. Det är Manchester City, tränat utav Pep Guardiola som står på tur. Matchen sänds klockan 05:05 på torsdagsmorgon på Viasat Premium, så ni som inte njuter av er semester kanske hinner med en bit av matchen till frukosten. Inför matchen berättade Casemiro att målet är att komma i form till Supercupmatcherna. “Förberedelserna fortsätter likadant. Idag har vi tränat fys och teknik. Imorgon får vi matchträning som är viktigt. Arbetet fortsätter likadant för att förbereda oss för titelkamperna vi har framför oss” Laget har som mål att vinna så många titlar som möjligt denna säsong och vill inte riskera att komma ur form till varken den Europeiska Supercupen eller den Spanska Supercupen. Real Madrid som kommer att få klara sig utan spelare som Sergio Ramos och Cristiano Ronaldo då bägge är frånvarande av olika anledningar. Ronaldo har som bekant förlängd semester till och med den 5:e augusti medan Ramos har dragits med öronproblem. Även de spanska U-21 spelarna saknar tillräckligt med förberedelse inför matchen, därför förväntas Zidane komma med samma trupp som sist mot Manchester United och ungdomsspelarna återigen få speltid. Achraf, Tejero, Manu Herando, Quezada, Óscar, Franchu och Dani Gómez som spelade i B-laget och ungdomslagen (Castilla och Juveniles) förra säsongen imponerade på många under matchen mot Manchester United. Det spekuleras om att vissa U-21 spelare ska få spela 15-20 minuter. Många imponerades även av Theo Hernández insats. Den nyinköpta vänsterbacken spelade hela andra halvleken och visade prov på att kunna hantera vänsterkanten när Marcelo saknas. Theo orsakade bland annat en straff då han stormade in i straffområdet och Victor Lindelöf satsade klumpigt i närkampen. Manchester Citys tränare Guardiola erkände att hans önskan är att kunna jämföra sitt lag med de spanska lagen: “Jag hoppas kunna jämföra mig med de spanska lagen, det är alltid mycket bra att möta de europeiska mästarna, spelarna får se hur bra de är men även hur mänskliga de är. Madrid håller alltid sin höga status, de är alltid utmanare till alla tävlingar och vad mer finns det att säga? Jag tycker att det alltid har varit en exemplarisk klubb i många aspekter och det är bra för oss att möta de”. Manchester City som har utmärkt sig genom att betala stora summor för sina spelare de senaste åren ser inte ut att ändra sitt agerande på transfermarknaden. City betalade bland annat €56 miljoner för Kyle Walker och det sägs att de betalade €30 miljoner för Real Madrids reservytterback Danilo. Förra säsongen betalade City €18 miljoner för Barcelonas målvakt Claudio Bravo, men när han inte motsvarade förväntningarna köptes Benficas Ederson in för €40 miljoner istället. Om transfermarknaden hade Guariola följande kommentarer: “Jag hade föredragit att alla klubbar betalade mindre men marknaden är så för tillfället. Vi har bestämt oss för att föryngra truppen och jag är fel person att bestämma hur klubbarna ska gå till väga. Vi var tvugna att föryngra oss, men alla klubbar betalar stora summor. En dag kanske det tar slut” Förutom att City har betalat €243 miljoner (ca 2,3 miljarder SEK) i totala övergångar så långt denna sommar, finns det en ungdomsspelare i laget som har dragit till sig en del av uppmärksamheten de senaste dagarna. Manchester-sonen Phil Foden, 17 år gammal, har imponerat stort med sin teknik och spelsinne. Med sin ringa ålder blir han nog en av de intressantare spelare att följa i Manchester City. Bekanta på besök En sak både Manchester City och Real Madrid har gemensamt är att de tränas av två föredetta spelare som satte stora avtryck i den spanska fotbollen, Zidane och Guardiola. En stor spelare från samma era som valde att inte jobba inom fotbollen efter sin spelarkarriär är David Beckham. Engelsmannen som var lika känd för sin känsliga högerfot som för sin modemedvetenhet hälsade på sitt gamla lags hotell i Beverly Hills. 2003 värvade Florentino Perez David Beckham som var kvar i klubben till 2007. Under den tiden var han lagkamrat till bland annat Raúl och Zidane som han passade på att prata med och ta bilder med under sitt besök på spelarhotellet. Om sin förra klubb hade han följande att säga: “Förra säsongen var speciell. De sista månaderna var otroliga. Att se laget spela på det sättet gjorde mig mycket stolt. Jag är mycket glad att Zidane gör det så bra, hela världen gillar Zidane”. Beckham passade även på att ta bilder med flera utav lagets spelare. Bilderna finns att se på diverse sociala medier. Källor: As, Real Madrid, TV matchen, transfermarkt * * * * * 2017-07-24 Första träningsmatchen avklarad... Real Madrid-Manchester United 1-1 (1-2 efter straffar) Försäsongens första träningsmatch är avklarad och det blev tillslut förlust på straffar mot Manchester United i en match med två helt olika halvlekar och laguppställningar. I den första halvleken mönstrade Real Madrid i stort sett ett så bra lag som möjligt. Förutom Ramos, som var tveksam till spel redan innan matchen, och de spanska U21-spelarna samt Ronaldo som fortfarande är på semester, ställde Los Blancos upp det bästa laget. Förvisso valde Zidane att inte ha med Casemiro på mittfältet utan istället köra med Modric, Kroos och Isco, så det var ett något obalanserat men ändå väldigt ordinarie Real Madrid som mötte ett inte fullt så ordinarie Manchester United i den första halvleken. Trots det var det United som var det något bättre laget och det syntes att detta var den första matchen under försäsongen för Realspelarna då många inte var på topp. Det var ett lojt spel från flera vitklädda, däribland Modric, Kroos, Isco och Carvajal. Marcelo var en av få som försökte men det blev aldrig några riktigt farliga chanser i en ganska så tempofattig och tråkig första halvlek. Modric blixtrade till vid ett tillfälle och lurade skjortan av Fellaini men insticket framför mål blev resultatlöst då det bara var rödklädda på plats. Det märktes att Realspelarna var ordentligt nedtränade efter tio dagars fys på UCLA och att detta var Uniteds fjärde träningsmatch. Knappt hade det skapats en enda målchans när Anthony Martial plötsligt fick för sig att dribbla sig igenom hela Real Madrids högerkant och spela fram till Jesse Lingard som med öppet mål inte hade några svårigheter att placera in 0-1 i slutet av halvleken. Snyggt av Martial, uruselt försvarsspel av Carvajal. Det första riktiga testet mot ett ganska b-betonat Manchester United slutade alltså med 0-1 efter 45 minuters spel. Långt ifrån godkänt då Real Madrid i princip inte skapade något alls i anfallsväg. Man visade upp en loj inställning och det kändes mer som ett träningspass än en försäsongsmatch. Zidane har lite att fundera över vad gäller inställningen. Nu var detta bara den första matchen i ett skede av försäsongen där spelarna knappt tränat med boll men lite mer anfallsrik fotboll borde man kunna prestera, inte minst med tanke på att det inte ens var ett ordinarie Manchester United man mötte. Den andra halvleken fick se två helt nya lag. Förutom Casemiro och nyförvärvet Theo ställde Real Madrid upp med enbart juniorer och talanger från Castilla. United i sin tur plockade in ordinarie spelare som Pogba och Mkhitaryan samt nyförvärv som Lukaku och Victor Lindelöf. Om Realspelarnas inställning var dålig i den första halvleken var det helt tvärtom i den andra. Juniorerna sprang, slet och krigade mot de betydligt större och starkare Unitedspelarna och är det något spanska talanger har är det kvickhet och teknik. Real Madrids juniorer var klart bättre än United i den andra halvleken och efter en idiottackling av Lindelöf på Theo Hernandez blåste domaren för en solklar straff. Casemiro bombade upp den i nättaket och helt plötsligt stod det 1-1. Med lite bättre skärpa och anfallskombinationer kunde Real Madrid till och med vunnit matchen, men när domaren blåste av efter 93 minuter stod det fortfarande 1-1 och straffar väntade. Ett straffavgörande som fick se många missar och få mål. Real Madrid klarade bara av att göra ett enda mål, resten av straffarna räddades av De Gea eller sköts utanför. Inför den sista straffsparken ledde United med 2-1 i straffar men Casemiro sköt i ribban och segern gick till de rödklädda. Sammanfattningsvis var det en dålig insats av våra ordinarie spelare och en imponerande insats av våra juniorer. Kanske precis så som det ska vara under en försäsong? Men Real Madrids inställning under den första halvleken var inte bra och laget måste höja sig ordentligt för om bara lite mer än två veckor drar säsongen igång mot just Manchester United i den europeiska supercupen. Då kan inte gårdagens loja inställning visa sig igen. Röster efter matchen Zidane: ”Det var ett komplett utförande och de unga grabbarna gjorde det riktigt bra i den andra halvleken. Jag är nöjd, resultatet är inte det viktigaste, vi visade oss i bra dager. Vi avslutade bra och ådrog oss inga skador. Vi spelade bra mot ett lag med fler matcher i benen. Nu har vi en ny match och jag hoppas vi kan hitta vår rytm så fort som möjligt”. Casemiro: ”Laget har alltid press att vinna för detta är Real Madrid. Det var vår första match, Manchester United har spelat fyra och har mer fart i sig. Det är inte lätt att möta Manchester United och spela som vi gjorde idag så vi ska ge oss själva en klapp på axeln. Vi gjorde ett bra jobb i den första halvleken, vi känner oss positiva inför europeiska supercupen. Vi har en fantastisk akademi med spelare som vill utnyttja chanserna de får”. Källor: Real Madrid * * * * * 2017-07-23 Sommaren är förändringens tid i fotbollsvärlden Första provet Inatt spelas Real Madrids första träningsmatch. Det är som bekant Manchester United som är första motståndet. Manchester United sparkade igång sin försäsong en tid innan Real Madrid, och har därför hunnit spela ett par träningsmatcher innan kvällens match, som sänds live på TV3 Sport klockan 23:00 inatt med en repris imorgon 12:00 på samma kanal. Manchester United har slagit LA Galaxy med 2-5 och Manchester City med 2-0. Manchester United har inför kommande säsong blivit av med ett par tunga pjäser. Lagkaptenen Wayne Rooney, som varit synonymt med Manchester United de senaste åren, lämnade för Everton efter att ha underpresterat en längre period. Även svenske Zlatan Ibrahimovic saknas från förra säsongen. Dock har Mourinhos lag fått förstärkning utav en annan svensk, nämligen Victor Lindelöf. Den svenske mittbacken köptes från Benfica tidigare i sommar för €31 miljoner. I anfallet har Manchester United värvat förstärkning i form av Romelu Lukaku. Evertons före detta anfallare köptes av Manchester United för €75 miljoner. Inför matchen berättade Zinedine Zidane att han var nöjd med hur spelarna har arbetat hittills. Han berättade att han vill göra en bra match, men att han inte heller förväntar sig något särskilt med tanke på att det är lagets första match. Resultatet spelar ingen roll och samtliga spelare ska få speltid. Det viktiga är att inte åka på skador, enligt Zidane. Vidare pratade Los Blancos tränare om förändringen i matchtruppen, då bland andra Morata, James och Danilo lämnat. "Vi har några bra spelare som gått vidare och några unga som kommit in. Vi försöker alltid förbättra truppen. Vi är glada över grabbarna som just anlänt. De är exalterade och vet vad de kommit till. Vi får se om vi förbättrat truppen eller inte under den kommande säsongen. Vi håller ett öga på det. Danilo har lämnat, Morata likaså. Jag säger inte att vi saknar en striker, men det är en som saknas som vi hade här förra året, så är det. Vi kommer titta på hur vi ska göra. Vi är alla här och det är 28 spelare. Det är många av oss". Angående en värvning av Mbappé:"Det är något som alltid diskuterats, men vi är här med grabbarna som just anlänt, det är 28-30 spelare. Vi är med dem och det är allt jag tänker på. Vad som helst kan hända fram till 31:a [augusti]. Han är en bra spelare och många klubbar är intresserade. Jag tänker på morgondagens match, på mina spelare och på att förbereda inför säsongen". Är det ett sämre lag utan Morata?"Definitivt. Vi såg vad han gjorde förra året, han spelade bra och bidrog mycket till laget. Men det är så det är, Alvaro har lämnat och vi saknar en striker för tillfället. Vi får se vad vi ska göra åt det. Just nu är det inga förändringar. Borja är med oss och Cristiano är på väg tillbaka". Om den kommande säsongen: "Vi vet vad vi åstadkommit och nu är det titlar att spela om redan den 8:e [augusti] och vi förbereder oss för det datumet för att starta säsongen på bästa möjliga sätt. Som alltid försöker vi vinna allt vi ställer upp i, det kommer inte ändras. Den här klubben har historia, vi vet att vinna titlar är det som motiverar oss och vi kommer försöka göra samma sak i år". Varken Asensio, Ceballos, Vallejo, Mayoral, Llorente och Sergio Ramos kommer medverka i matchen då de anslöt senare till träningslägret och inte hunnit med den förebyggande träningen fullt ut. Ramos har även dragits med hälsoproblem i ett par dagar och inte kunnat träna fullt ut. Trots det får de regerande Champions League-mästarna ses som favoriter, men som Zidane säger, resultatet är inte det viktigaste utan att spelet är bra och att alla får viktiga matchminuter. Det ska också bli intressant att se nyförvärv som Theo och Castilla-talanger som Achraf. Anslutande spelare Zidane avslöjade även att Cristiano Ronaldo har fått förlängd semester till den 5:e augusti. Ronaldo är just nu i Kina där han deltog i invigningen av den kinesiska ligan. Några som redan har anslutit till lägret är Ceballos, Llorente, Mayoral, Asensio och Vallejo. Spelarna fick som bekant förlängd semester som följd av sina deltaganden i U-21 EM. De fem spelarna anslöt till försäsongslägret och tränade tillsammans med resten av gruppen. Dock fick de nya stanna kvar efter passet för att göra extra fysträning. Eftersom detta var det sista träningspasset innan Manchester United- matchen, kunde vi se spelarna träna med bollen också. Spelare som lämnat lägret I takt med att spelare har anlänt till försäsongslägret, har även vissa fått lämna. Dessa är Alvaro Morata, som såldes till Chelsea, och Danilo, som såldes till Manchester City. Bägge spelarna tog farväl till sina lagkamrater och ledningen för att fortsätta sina karriärer i Premier Leagueklubbarna. Istället för Morata kommer nu Borja Mayoral vara backup till Karim Benzema och istället för Danilo kommer Achraf få chansen att visa vad han går för. Real Madrid har fått sin nya nr.10 En stor nyhet har varit att Real Madrid har utsett sin nya 10:a. Den utvalde är kroaten Luka Modric. Tröjan med nummer 10 har varit en stor börda i Real Madrid sedan Luis Figo lämnade klubben. Den senaste spelaren att bära det ärofyllda numret var James Rodriguez. Däremellan har mindre lyckade spelare som Robinho, Sneijder, Özil och Lassana Diarra burit numret. Förbannelsen förväntas brytas med Modric. Tredjestället Ännu en nyhet har varit att säsongens tredjeställ presenterades. Det handlar om en himmelsblå tröja med pixlar i olika toner. Även shortsen och strumporna följer färgschemat. Åsikter? Källor: Marca, Real Madrid, As, tv.nu * * * * * 2017-07-20 Alvaro Moratas farväl Alvaro Morata hade ett känslofyllt farväl där han sa hejdå till hela entouraget kring Real Madrid innan han gick ut på träningsplanen för att ta farväl av sina forna lagkamrater. Zidane och spelartruppen önskade honom lycka till och gav honom en varm applåd, vilket tydligt rörde honom. ”Många tack för allt. Det har varit otroligt att återigen vinna titlar här. Jag hoppas, när de inte möter mitt lag, att Madrid alltid vinner” sa anfallaren innan han lämnade träningsanläggningen. Intervju med Zidane I över en vecka har Real Madrid nu befunnit sig på UCLA i Los Angeles för den viktiga och fysiska försäsongsträningen. Real Madrid TV fick en intervju med lagets tränare. ”Vi är här för att jobba hårt. Spelarna jobbar riktigt hårt och gör det väldigt bra. Jag är glad över hur den första veckan gått och nu gäller det att hålla igång detta”. ”Försäsongen är viktig eftersom den tillåter oss att jobba på det vi vill jobba på. Vi måste arbeta hårt och det är vad vi är här för att göra. Vårt treveckorsläger här är väldigt viktigt för resten av säsongen”. ”Det kommer bli tuffare än någonsin [den kommande säsongen], men vi förbereder oss för det. Vi vill fortsätta jobba hårt och spelarna är medvetna om vad som kommer. Det här året kommer bli tuffare, men samtidigt är det precis vad vi gillar. Vi njuter av utmaningen att fortsätta vårt arbete och återigen vinna titlar vid slutet av säsongen”. ”De är det absolut viktgaste i allt detta [spelarna]. Som jag alltid säger, och det kommer aldrig ändras, det är viktigt att de är motiverade, jobbar hårt och visar engagemang. Jag är lycklig nog att vara här och jag kommer göra mitt bästa varje minut och varje dag. Jag har turen att vara hos denna fantastiska klubb. Vi kommer försöka ha en bra säsong”. Källor: realmadrid.com, Real Madrid TV * * * * * 2017-07-18 Kaptenen tar täten.. Sergio Ramos som hade fått några dagars extra ledighet anslöt till träningslägret i UCLA, Los Angeles. Kaptenen Ramos inleder sin trettonde säsong i Real Madrid och blir Zidanes 27:e spelare i lägret. Ramos träffade resten av laget när de satt och åt middag. Varje spelare och ledare reste sig upp för att omfamna kaptenen och välkomna honom till träningslägret. Ramos tränades senare enskilt av fystränaren Antonius Pintus medan lagkamraterna fick ledigt under kvällen. Träningen fokuserade mest på att förstärka bålen och sedan med löpning, för att avsluta med stretchning. Pintus kunde säkerställa Ramos aktuella form efter detta passet. Fystränaren Antonius Pintus berättade i en intervju med Real Madrid TV om träningsupplägget för Real Madrids försäsong i år: “Hårt arbete. Under första veckan jobbar vi på uthålligheten och den kommande veckan kommer vi börja med explosiva övningar” - Pintus. Heliga löpningen Pintus är en självmedveten man och vet att han måste föregå med ett gott exempel för spelarna. Därför löper han 20 kilometer om dagen samt lägger ner tid i gymmet. Under tiden spelarna förbereder sig i omklädningsrummen brukar Pintus löpa ett par kilometer på planen för att värma upp. Löpningen är en fundamental aspekt i Pintus träning och spelarna kan räkna med att bocka av många avklarade kilometer efter träningslägret. De två veckorna med Pintus kommer vara första delen av fysträningen för säsongen. Andra delen kommer äga rum efter klubblags VM i Arabemiraterna. Pintus kommer då få en vecka där han ska förbereda spelarnas fysik för att klara av slutspurten på säsongen. Planen är att spelarna ännu en gång ska vara i toppform till april, maj. Det var ett liknande upplägg förra säsongen och tre veckor innan CL finalen i Cardiff sa Isco att dom kände sig “som flygplan”. Att laget orkade kamma hem både CL-titeln samt ligan är ett kvitto på att Pintus metoder funkar. Dani Carvajal kommenterade träningen: “Pintus får oss att arbeta mycket hårt. Vi avslutade precis en session som krävde det maximala av oss men det är nödvändigt om vi vill ha 100% ork och motivation i april månad. Därför måste vi lida nu. Det som kommer få oss att orka i slutminuterna på matcherna är detta. Förra året i Supercupen mot var det [orken] avgörande, det är självklart att fysiken är nödvändig för att orka med hela matcherna”. Trots att huvudfokus är på fysen, belönade Zidane spelarna i lördags med boll i form av spel på små planer med två lag. I en intervju berättade Casemiro att Zidane brukar hoppa in när de spelar match på träningarna och att det oftast slutar med att Zidane är bättre än alla. Annorlunda blev det igår då Zidane återigen lämnade över taktpinnen helt och hållet till Pintus. 40 minuter löpning, var Zidane själv deltog.Termometern visade upp till 30 grader, därför hade det förberetts med stora hinkar med nedkyld dryck. För att göra träningspasset snäppet trevligare styrde Marcelo upp musiken med sin playlist innehållandes de senaste reggaeton hitsen. Källor: As, Realmadrid.com * * * * * 2017-07-15: Tre dagar av träningar på UCLA Real Madrid har nu hunnit med tre dagar av träningar i Los Angeles. Gårdagens morgonträning bestod av bollbehandling, bollkontroll, passningar och skjutövningar. Truppen delades sedan upp i två lag för att träna på presspel och possessionspel med och utan målbur. Träningen avslutades med match på liten plan. Kvällsträningen bestod av fysiska övningar med hopp, magövningar och andra muskelstärkande övningar och avslutades med lättare jogging och stretch. Presskonferens med Marcelo Marcelo höll en presskonferens inför gårdagens träning. Angående försäsongen sa han följande: "Försäsongen är nyckeln till hela säsongen. Förra året hade vi en väldigt bra försäsong. När du kommer till slutet av säsongen med riktig styrka är det för att du hade en riktigt bra försäsong och det är det absolut viktigaste för oss för att vi ska kunna kämpa om medaljerna i alla turneringar". Om truppen: "Det är svårt att säga om detta är en bättre trupp än tidigare. Det är tufft att säga och göra jämförelser. En del stora spelare har tidigare varit här och den nuvarande truppen är verkligen bra. Vi går in i försäsongen med bästa möjliga form och med målet att vinna en del medaljer denna säsong. Förra säsongen vann vi La Liga och Champions League, två väldigt tuffa turneringar, men vi är medvetna om att vi kan bli bättre. Det blir svårt att slå det, men det finns saker som vi lärt oss på vägen och vi kommer försöka vinna så många troféer som vi kan och vi får se vart det tar oss. Nyckeln till allt är jobbet vi gör här. Vi måste fortsätta på samma inslagna väg, med jobb, jobb och mera jobb". Om vänskapsmatchen mot MLS-All Stars: "Det finns inga vänskapsmatcher för oss. Vi vill alltid vinna varje match. Det här är försäsong och det är verkligen speciellt att ställas mot MLS All-Stars. Jag följer ligan en del, den har utvecklats enormt och om ett par år kommer det verkligen vara en riktigt stor liga". Om Zidane: "Tränaren är på det klara med vad han begär av oss: hårt arbete utan att du ska tro att du är bättre än någon annan och att du ska göra allt i din makt för att kämpa för alla troféer vi spelar för. Hårt arbete är huvudtemat i hans filosofi". Om Mourinho: "Jag har inte sett honom härborta. Hämnd är inte på vår agenda. Jag har inga problem med honom, det finns ingen anledning att söka hämnd. Det är alltid ett nöje att få möta de allra bästa och han är en av de bästa. Han hjälpte mig mycket när han var här". Källa: realmadrid.com. * * * * * 2017-07-11: Laget förbereder Los Angeles-resa Igår genomgick en del spelare läkarundersökningar i Madrid. Idag bär det av mot Los Angeles för träningsläger. En del spelare har fått längre ledighet på grund av olika anledningar. Cristiano Ronaldo spelade Confederations Cup med Portugal och får därför några dagars extra vila. Marco Asensio, Jesús Vallejo och Marcos Llorente spelade U-21 EM och får därför längre vila. De räknas ansluta till träningslägret i USA den 20e juli. Även Sergio Ramos kommer ansluta senare till träningslägret. Zinedine Zidane har tagit ut 26 spelare som ska resa med laget till Los Angeles idag. Följande spelare är uttagna: Målvakter: Navas, Casilla, Yáñez och Luca . Backar: Carvajal, Varane, Nacho, Marcelo, Theo, Danilo, Quezada, Tejero, Achraf och Hernando. Mittfältare: Kroos, Casemiro, Modric, Isco, Kovacic, Óscar och Franchu. Anfallare: Benzema, Bale, Lucas, Morata och Dani Gómez. Bekant träningsupplägg Träningslägret kommer att äga rum i UCLAs träningsfaciliteter i Los Angeles. Zinedine Zidane har tillsammans med sina hjälptränare planerat att det ska fokuseras på fysträning de 10 första dagarna, precis som förra året. Sedan kommer laget förbereda sig för träningsturneringen, som kommer att sträcka sig till den 3e augusti. Ännu har inget bekräftats, men vi räknar med att Antonius Pintus får huvudansvaret över fysträningen återigen då hans metoder bevisligen gav önskat resultat förra säsongen. Pintus hade designat ett träningsupplägg vars mål var att få spelarna att befinna sig i fysisk toppform mot slutet av säsongen. Frukten av träningsupplägget var att till exempel Cristiano Ronaldo var i toppform till de viktiga finalmatcherna. Matcherna som ska spelas i USA Match ett (International Champions Cup) Träningsmatcherna börjar den 23e juli. De spelare som har förlängd semester förväntas inte delta i den första matchen. Första motståndet heter Manchester United, samma lag som ska stå för motståndet i den europeiska supercupen. Manchester United styrs numer av den Real Madrid-bekante José Mourinho. Känslan är att både Zidane och Mourinho kommer att försöka lägga så lite krut som möjligt på den första träningsmatchen. Det viktigaste är att få upp matchtempot i spelarna. Frågan är om spelarna ser det på samma sätt. Vi minns hur beslutsamma Real Madrid-spelarna såg ut då Mourinho precis hade lämnat Real Madrid för Chelsea och de båda lagen möttes i en träningsmatch. Mourinhos relation till Real-spelarna var inte den bästa just då, man kan förvänta sig att känslorna har svalnat något till idag. Match två (International Champions Cup) Tre dagar senare är det Manchester City som står på tur. Guardiolas lag som gick igenom en tuff säsong i fjol då Guardiola inte lyckades få laget att spela som han önskade. Många, inklusive han själv kallar Manchester Citys insats förra säsongen för ett misslyckande. Inför den kommande säsongen förväntas många förändringar i Manchester City, i form utav spelarköp och försäljningar. Med detta i åtanke känns den här matchen mer som ett test för City än för Real. Match tre (Internationla Champions Cup) Ytterligare tre dagar senare kommer nog den skummaste försäsongsmatchen jag upplevt. Motståndarna är FC Barcelona. Det blir alltså ett låtsas-Clásico med äkta Clásico-spelare och lag. Det har länge spekulerats om att ett Clásico ska spelas i ett annat kontinent för marknadsföringens skull. Man får tycka vad man vill om den moderna fotbollen, för denna match blir alltså verklighet den 30e juli. Otroligt svårt att förutspå så här tidigt hur lagen kommer ställa sig inför matchen. Clásico-matcher har alltid varit Spaniens mest prestigefyllda matcher, hur prestigen påverkas av matchens tävlingsmässiga låga betydelse återstår att se. Match fyra (Träningsmatch) Den sista träningmatchen i USA blir intressant att se. Den ingår inte i International Champions Cup, utan är en helt vanlig träningsmatch. Det är MLS All-Stars som står för motståndet. MLS All-Stars är precis som det låter, en samling av den amerikanska ligans bästa spelare. Vi förväntar oss att se flera spelare med européisk bakgrund i truppen, till exempel David Villa, som nyligen blev utnämnd som månadens spelare i MLS. Även Kaká, Schweinsteiger och Sebastian Giovinco förväntas delta. En jippo-match i dess sanna anda, men det är väl den här typen av jippo-matcher som uppskattas av publiken? Källor: realmadrid.com, defensacentral.com, as.com, marca.com, internationalchampionscup.com, Real Madrid TV. * * * * * 2017-07-10 Det börjar dra ihop sig... Läkarundersökningar Idag samlades de tillgängliga spelarna i Sanitas Universitetssjukhus La Moraleja för att genomgå medicinska tester. Testerna består av blodtester, urintester och kardiologiska tester. Läkarna gör även en slags body scan där man jämför spelarens aktuella BMI med spelarens optimala BMI-mått. Man kollar även spelarnas muskler, ligament, leder och ben. Syftet är att få full koll på spelarens hälsostatus för att kunna individualisera ett träningsschema för varje spelare. Nytt kött Noterbart var att nyförvärvet Theo Hernández var på plats och genomförde undersökningen. Theo ska även presenteras på Santiago Bernabéu klockan 19:30 ikväll. Förutom Theo Hernández är det sedan tidigare känt att Jesús Vallejo samt Marcos Llorente ska ansluta sig till Real Madrid inför den kommande säsongen. Jesús Vallejo var utlånad till Frankfurt förra säsongen medan Marcos Llorente spenderade den förra säsongen hos Alavés. Marcos Llorente var med under Real Madrids försäsong förra säsongen, men lånades slutligen ut för att få mer speltid. Bägge spelarnas lån var mycket framgångsrika där spelarna njöt av mycket speltid och bjöd på fina prestationer. Vi ser med spänning fram emot vad dessa tre nya herrar har att erbjuda. Familjär semester för många spelare Under semestern har man sett flertalet Real Madrid-spelare njuta världen över på diverse sociala medier. Lagkaptenen Sergio Ramos reste till Peru i välgörenhetsändamål tillsammans med UNICEF där han träffade barn som haft oturen och vuxit upp med mindre priviligerade omständigheter. Vi har även haft en hel del bröllop under sommaren. Álvaro Morata, Lucas Vázquez, Mateo Kovacic och Danilo gifte sig allihopa med sina respektive och har njutit av sina smekmånader. Cristiano Ronaldo fick utökning i familjen då han fick tvillingar. Hans nuvarande flickvän sägs också vara gravid. Ökar sannolikheten att vi får se en ny CR i framtiden möjligtvis? Även Karim Benzema har njutit av sin semester med sin dotter. Utöver att ha spenderat tid med sin dotter har Benzema som vanligt bjudit på flera legendariska bilder på sitt instagramkonto. Helt klart sevärt. Nya uniformer I övrigt har Real Madrid presenterat sina kommande uniformer för säsongen 2017/18. Vi ser bland annat att kragen är borta samt att den mörkblåa färgen har ersatts av en ljusare nyans. En uppskattad uppfräshning eller saknas den klassiska kragen? Källor: Real Madrid, As, Marca, Instagram
